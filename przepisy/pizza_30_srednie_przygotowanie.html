Capricciosa to propozycja pizzy, która zawiera w sobie interesujące połączenie składników. Jej podstawę – tak jak w większości dań tego typu – stanowi sos pomidorowy, który w tym przypadku charakteryzuje się intensywnym posmakiem oregano. Do jego przyrządzenia sprawdzą się suszone zioła. Na spód pizzy, posmarowany sosem pomidorowym, kładzie się resztę składników: szynkę, pieczarki, zielone oliwki i startą mozzarellę. Zanim jednak zabierzesz się do komponowania składników, przygotuj odpowiednie ciasto. Dzięki właściwemu ugniataniu uzyskasz jego odpowiednią konsystencję. W zależności od upodobań, możesz je rozwałkować na grubsze lub cieńsze. Ciekawą alternatywą dla wersji proponowanej w przepisie jest przyrządzenie minipizz. Przygotujesz je, dzieląc ciasto na kilka części. Każdą z nich należy rozwałkować i ułożyć na niej składniki. Dzięki takiemu zabiegowi, wydzielisz porcje bez krojenia. Niezależnie od tego, którą wersję wybierzesz, możesz podać gotowe danie przystrojone świeżymi listkami bazylii. Ułóż je na pizzy już po jej upieczeniu – w przeciwnym razie mogą się spalić. Pizza smakuje dobrze podana bez dodatków, jednak warto użyć również sosu czosnkowego, ketchupu, majonezu lub oliwy z oliwek. Wypróbuj nasz przepis i przekonaj się, jak łatwo przyrządzić smaczną pizzę.