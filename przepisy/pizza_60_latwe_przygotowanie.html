Najpopularniejsze, zaraz obok makaronu, danie kuchni włoskiej. Najważniejsze w  wykonaniu pizzy są ciasto oraz sos. Aby ciasto odpowiednio wyrosło, najlepiej odstawić je na około czterdzieści minut w ciepłe miejsce i rozkładać na papierze do pieczenia lub w formie dopiero, gdy zobaczymy, że już urosło. Sos (np. pomidorowy) powinien być wyrazisty i aromatyczny, dlatego warto do niego dodać świeże lub suszone zioła oraz przeciśnięty przez praskę czosnek. Układane na pizzy składniki dobieraj wedle upodobań. Wykorzystaj np. tartą mozzarellę, czerwoną cebulę, kiełbasę pepperoni i pomidorki koktajlowe, a po upieczeniu także dodatek rukoli. Świetnie sprawdzą się również inne rodzaje warzyw, mięs i serów. Szczególnie popularne są cukinia, bakłażan, papryka, oliwki, kapary, suszone pomidory, pieczarki czy kukurydza. Bardzo dobrze komponuje się też szynka lub tuńczyk. Z serów świetnie smakuje mozzarella, ser pleśniowy czy roladka z sera koziego. Domową pizzę posyp świeżą bazylią, oregano lub orzechami. Jako dodatek podawaj do niej pozostały sos pomidorowy, ketchup albo sos czosnkowy. Już wiesz, z jakimi dodatkami chcesz zjeść domową pizzę? Sprawdź nasz przepis i przygotuj ją w swojej ulubionej wersji!